# Companion to _Sources of East Asian Traditions, Vol. 1 (Premodern Asia)_

## Traditional China

### 1. The Oracle-Bone Inscriptions of the Late Shang Dynasty (p. 13-21)

### 2. Classical Sources of Chinese Tradition (p. 22-28)
#### The _Classic of Documents_
##### The “Canon of Yao” and the “Canon of Shun” (p. 25-26)
[《尚書．虞書》](https://ctext.org/shang-shu/yu-shu)

曰若稽古帝堯，曰放勳，欽、明、文、思、安安，允恭克讓，光被四表，格于上下。克明俊德，以親九族。九族既睦，平章百姓。百姓昭明，協和萬邦。黎民於變時雍。乃命羲和，欽若昊天，歷象日月星辰，敬授人時。 […] 帝曰：「咨！汝羲暨和。朞三百有六旬有六日，以閏月定四時，成歲。允釐百工，庶績咸熙。」帝曰：「疇咨若時登庸？」放齊曰：「胤子朱啟明。」帝曰：「吁！嚚訟可乎？」 […] 曰：「明明揚側陋。」師錫帝曰：「有鰥在下，曰虞舜。」帝曰：「俞？予聞，如何？」岳曰：「瞽子，父頑，母嚚，象傲；克諧以孝，烝烝乂，不格姦。」帝曰：「我其試哉！女于時，觀厥刑于二女。」 […] 帝曰：「格！汝舜。詢事考言，乃言厎可績，三載。汝陟帝位。」

##### Shao Announcement (p. 26-27)
[《尚書．周書．召誥》](https://ctext.org/shang-shu/announcement-of-the-duke-of-shao)

曰：「拜手稽首，旅王若公誥告庶殷越自乃御事：嗚呼！皇天上帝，改厥元子茲大國殷之命。惟王受命，無疆惟休，亦無疆惟恤。嗚呼！曷其奈何弗敬？天既遐終大邦殷之命，茲殷多先哲王在天，越厥後王后民，茲服厥命。厥終，智藏瘝在。夫知保抱攜持厥婦子，以哀籲天，徂厥亡，出執。 […] 相古先民有夏，天迪從子保，面稽天若；今時既墜厥命。今相有殷，天迪格保，面稽天若；今時既墜厥命。今沖子嗣，則無遺壽耇，曰其稽我古人之德，矧曰其有能稽謀自天？ […] 王敬作所，不可不敬德。 […] 宅新邑。肆惟王其疾敬德？其惟王勿以小民淫用非彝，亦敢殄戮用乂民，若有功。其惟王位在德元，小民乃惟刑用于天下，越王顯。

#### The _Classic of Odes_
##### From the _Greater Odes_
###### King Wen (Ode 235) (p. 27-28)
[《詩經．大雅．文王之什》](https://ctext.org/book-of-poetry/decade-of-wen-wang)

1  
文王在上、於昭于天。  
周雖舊邦、其命維新。  
有周不顯、帝命不時。  
文王陟降、在帝左右。

4  
穆穆文王、於緝熙敬止。  
假哉天命、有商孫子。  
商之孫子、其麗不億。  
上帝既命、侯于周服。

7  
命之不易、無遏爾躬。  
宣昭義問、有虞殷自天。  
上天之載、無聲無臭。  
儀刑文王、萬邦作孚。

### 3. Confucius and the Analects (p. 29-40)
#### Selections from the Analects (p. 32-40)
[《論語》](https://ctext.org/analects)  
(Standard passage numbering is used here. If these differ from those given in _Sources of East Asian Traditions_, the standard numbering are used but with the numbering from _Sources of East Asian Traditions_ given in subscript.)

1:1 	子曰：「學而時習之，不亦說乎？有朋自遠方來，不亦樂乎？人不知而不慍，不亦君子乎？」  
1:2 	有子曰：「其為人也孝弟，而好犯上者，鮮矣；不好犯上，而好作亂者，未之有也。君子務本，本立而道生。孝弟也者，其為仁之本與！」  
1:3 	子曰：「巧言令色，鮮矣仁！」  
1:4 	曾子曰：「吾日三省吾身：為人謀而不忠乎？與朋友交而不信乎？傳不習乎？」  
1:5 	子曰：「道千乘之國：敬事而信，節用而愛人，使民以時。」  
1:6 	子曰：「弟子入則孝，出則弟，謹而信，汎愛眾，而親仁。行有餘力，則以學文。」  
1:7 	子夏曰：「賢賢易色，事父母能竭其力，事君能致其身，與朋友交言而有信。雖曰未學，吾必謂之學矣。」  
1:8 	子曰：「君子不重則不威，學則不固。主忠信，無友不如己者，過則勿憚改。」  
1:11 	子曰：「父在，觀其志；父沒，觀其行；三年無改於父之道，可謂孝矣。」  
1:14 	子曰：「君子食無求飽，居無求安，敏於事而慎於言，就有道而正焉，可謂好學也已。」  
1:16 	子曰：「不患人之不己知，患不知人也。」  

2:1 	子曰：「為政以德，譬如北辰，居其所而眾星共之。」  
2:3 	子曰：「道之以政，齊之以刑，民免而無恥；道之以德，齊之以禮，有恥且格。」  
2:4 	子曰：「吾十有五而志于學，三十而立，四十而不惑，五十而知天命，六十而耳順，七十而從心所欲，不踰矩。」  
2:5 	孟懿子問孝。子曰：「無違。」樊遲御，子告之曰：「孟孫問孝於我，我對曰『無違』。」樊遲曰：「何謂也？」子曰：「生事之以禮；死葬之以禮，祭之以禮。」  
2:6 	孟武伯問孝。子曰：「父母唯其疾之憂。」  
2:11 	子曰：「溫故而知新，可以為師矣。」  
2:12 	子曰：「君子不器。」  
2:14 	子曰：「君子周而不比，小人比而不周。」  
2:15 	子曰：「學而不思則罔，思而不學則殆。」  
2:17 	子曰：「由！誨女知之乎？知之為知之，不知為不知，是知也。」  
2:21 	或謂孔子曰：「子奚不為政？」子曰：「《書》云：『孝乎惟孝、友于兄弟，施於有政。』是亦為政，奚其為為政？」

4:1 	子曰：「里仁為美。擇不處仁，焉得知？」  
4:2 	子曰：「不仁者不可以久處約，不可以長處樂。仁者安仁，知者利仁。」  
4:5 	子曰：「富與貴是人之所欲也，不以其道得之，不處也；貧與賤是人之所惡也，不以其道得之，不去也。君子去仁，惡乎成名？君子無終食之間違仁，造次必於是，顛沛必於是。」  
4:15 	子曰：「參乎！吾道一以貫之。」曾子曰：「唯。」子出。門人問曰：「何謂也？」曾子曰：「夫子之道，忠恕而已矣。」  
4:16 	子曰：「君子喻於義，小人喻於利。」

6:3<sub>(6.2)</sub> 	哀公問：「弟子孰為好學？」孔子對曰：「有顏回者好學，不遷怒，不貳過。不幸短命死矣！今也則亡，未聞好學者也。」  
6:11<sub>(6.9)</sub> 	子曰：「賢哉回也！一簞食，一瓢飲，在陋巷。人不堪其憂，回也不改其樂。賢哉回也！」  
6:22<sub>(6.20)</sub> 	樊遲問知。子曰：「務民之義，敬鬼神而遠之，可謂知矣。」問仁。曰：「仁者先難而後獲，可謂仁矣。」  
6:30<sub>(6.28)</sub> 	子貢曰：「如有博施於民而能濟眾，何如？可謂仁乎？」子曰：「何事於仁，必也聖乎！堯舜其猶病諸！夫仁者，己欲立而立人，己欲達而達人。能近取譬，可謂仁之方也已。」  

7:1 	子曰：「述而不作，信而好古，竊比於我老彭。」  
7:7 	子曰：「自行束脩以上，吾未嘗無誨焉。」  
7:8 	子曰：「不憤不啟，不悱不發，舉一隅不以三隅反，則不復也。」  
7:16<sub>(7.15)</sub> 	子曰：「飯疏食飲水，曲肱而枕之，樂亦在其中矣。不義而富且貴，於我如浮雲。」  
7:20<sub>(7.19)</sub> 	子曰：「我非生而知之者，好古，敏以求之者也。」  
7:22<sub>(7.21)</sub> 	子曰：「三人行，必有我師焉。擇其善者而從之，其不善者而改之。」  
7:30<sub>(7.29)</sub> 	子曰：「仁遠乎哉？我欲仁，斯仁至矣。」  
7:38<sub>(7.37)</sub> 	子溫而厲，威而不猛，恭而安。  

8:7 	曾子曰：「士不可以不弘毅，任重而道遠。仁以為己任，不亦重乎？死而後已，不亦遠乎？」

9:4 	子絕四：毋意，毋必，毋固，毋我。  
9:11<sub>(9.10)</sub> 	顏淵喟然歎曰：「仰之彌高，鑽之彌堅；瞻之在前，忽焉在後。夫子循循然善誘人，博我以文，約我以禮。 […]  
9:18<sub>(9.17)</sub> 	子曰：「吾未見好德如好色者也。」  
9:26<sub>(9.25)</sub> 	子曰：「三軍可奪帥也，匹夫不可奪志也。」

11:9<sub>(11.8)</sub> 	顏淵死。子曰：「噫！天喪予！天喪予！」  
11:12<sub>(11.11)</sub>	季路問事鬼神。子曰：「未能事人，焉能事鬼？」敢問死。曰：「未知生，焉知死？」

12:1 	顏淵問仁。子曰：「克己復禮為仁。一日克己復禮，天下歸仁焉。為仁由己，而由人乎哉？」顏淵曰：「請問其目。」子曰：「非禮勿視，非禮勿聽，非禮勿言，非禮勿動。」 […]  
12:2 	仲弓問仁。子曰：「出門如見大賓，使民如承大祭。己所不欲，勿施於人。在邦無怨，在家無怨。」 […]  
12:5 	司馬牛憂曰：「人皆有兄弟，我獨亡。」子夏曰：「商聞之矣：死生有命，富貴在天。君子敬而無失，與人恭而有禮。四海之內，皆兄弟也。君子何患乎無兄弟也？」  
12:7 	子貢問政。子曰：「足食。足兵。民信之矣。」子貢曰：「必不得已而去，於斯三者何先？」曰：「去兵。」子貢曰：「必不得已而去，於斯二者何先？」曰：「去食。自古皆有死，民無信不立。」  
12:11 	齊景公問政於孔子。孔子對曰：「君君，臣臣，父父，子子。」公曰：「善哉！信如君不君，臣不臣，父不父，子不子，雖有粟，吾得而食諸？」  
12:19 	季康子問政於孔子曰：「如殺無道，以就有道，何如？」孔子對曰：「子為政，焉用殺？子欲善，而民善矣。君子之德風，小人之德草。草上之風，必偃。」  
12:22 	樊遲問仁。子曰：「愛人。」問知。子曰：「知人。」樊遲未達。子曰：「舉直錯諸枉，能使枉者直。」 […]

13:3 	子路曰：「衛君待子而為政，子將奚先？」子曰：「必也正名乎！[…] 名不正，則言不順；言不順，則事不成；[…] 故君子名之必可言也，言之必可行也。君子於其言，無所苟而已矣。」  
13:9 	子適衛，冉有僕。子曰：「庶矣哉！」冉有曰：「既庶矣。又何加焉？」曰：「富之。」曰：「既富矣，又何加焉？」曰：「教之。」  
13:16 	葉公問政。子曰：「近者說，遠者來。」  
13:18 	葉公語孔子曰：「吾黨有直躬者，其父攘羊，而子證之。」孔子曰：「吾黨之直者異於是。父為子隱，子為父隱，直在其中矣。」  
13:21 	子曰：「不得中行而與之，必也狂狷乎！狂者進取，狷者有所不為也。」  
13:23 	子曰：「君子和而不同，小人同而不和。」  
13:30 	子曰：「以不教民戰，是謂棄之。」  

14:17<sub>(14.18)</sub>	子貢曰：「管仲非仁者與？桓公殺公子糾，不能死，又相之。」子曰：「管仲相桓公，霸諸侯，一匡天下，民到于今受其賜。微管仲，吾其被髮左衽矣。豈若匹夫匹婦之為諒也，自經於溝瀆，而莫之知也。」  
14:22<sub>(14.23)</sub>	子路問事君。子曰：「勿欺也，而犯之。」  
14:24<sub>(14.25)</sub>	子曰：「古之學者為己，今之學者為人。」  
14:35<sub>(14.37)</sub>	子曰：「莫我知也夫！」子貢曰：「何為其莫知子也？」子曰：「不怨天，不尤人。下學而上達。知我者，其天乎！」

15:3<sub>(15.2)</sub> 	子曰：「賜也，女以予為多學而識之者與？」對曰：「然，非與？」曰：「非也，予一以貫之。」  
15:4<sub>(15.3)</sub> 	子曰：「由！知德者鮮矣。」  
15:9<sub>(15.8)</sub> 	子曰：「志士仁人，無求生以害仁，有殺身以成仁。」  
15:19<sub>(15.18)</sub>	子曰：「君子病無能焉，不病人之不己知也。」  
15:24<sub>(15.23)</sub>	子貢問曰：「有一言而可以終身行之者乎？」子曰：「其恕乎！己所不欲，勿施於人。」  
15:31<sub>(15.30)</sub>	子曰：「吾嘗終日不食，終夜不寢，以思，無益，不如學也。」  
15:36<sub>(15.35)</sub>	子曰：「當仁不讓於師。」  
15:39<sub>(15.38)</sub>	子曰：「有教無類。」

16:8 	孔子曰：「君子有三畏：畏天命，畏大人，畏聖人之言。小人不知天命而不畏也，狎大人，侮聖人之言。」

17:2 	子曰：「性相近也，習相遠也。」  
17:9 	子曰：「小子！何莫學夫詩？詩，可以興，可以觀，可以群，可以怨。邇之事父，遠之事君。多識於鳥獸草木之名。」  
17:21 	宰我問：「三年之喪，期已久矣。[…]」子曰：「食夫稻，衣夫錦，於女安乎？」曰：「安。」「女安則為之！夫君子之居喪，食旨不甘，聞樂不樂，居處不安，故不為也。今女安，則為之！」宰我出。子曰：「予之不仁也！子生三年，然後免於父母之懷。夫三年之喪，天下之通喪也。予也，有三年之愛於其父母乎？」  
17:25 	子曰：「唯女子與小人為難養也，近之則不孫，遠之則怨。」

18:6 	長沮、桀溺耦而耕，孔子過之，使子路問津焉。長沮曰：「夫執輿者為誰？」子路曰：「為孔丘。」曰：「是魯孔丘與？」曰：「是也。」曰：「是知津矣。」問於桀溺，桀溺曰：「子為誰？」曰：「為仲由。」曰：「是魯孔丘之徒與？」對曰：「然。」曰：「滔滔者天下皆是也，而誰以易之？且而與其從辟人之士也，豈若從辟世之士哉？」耰而不輟。子路行以告。夫子憮然曰：「鳥獸不可與同群，吾非斯人之徒與而誰與？天下有道，丘不與易也。」

19:1 	子張曰：「士見危致命，見得思義，祭思敬，喪思哀，其可已矣。」  
19:6 	子夏曰：「博學而篤志，切問而近思，仁在其中矣。」

20:3 	子曰：「不知命，無以為君子也。不知禮，無以立也。不知言，無以知人也。」
### 4. Mozi: Utility, Uniformity, and Universal Love (p. 41-48)
### 5. The Way of _Laozi_ and _Zhuangzi_ (p. 49-68)
### 6. The Evolution of the Confucian Tradition in Antiquity (p. 69-105)
### 7. Legalists and Militarists (p. 106-125)
### 8. The Han Reaction to Qin Absolutism (p. 126-130)
### 9. Syncretic Visions of State, Society, and Cosmos (p. 131-151)
### 10. The Imperial Order and Han Syntheses (p. 152-193)
### 11. The Economic Order (p. 194-204)
### 12. The Great Han Historians (p. 205-210)
### 13. Learning of the Mysterious (p. 211-216)
### 14. Daoist Religion (p. 217-222)
### 15. The Introduction of Buddhism (p. 223-237)
### 16. Schools of Buddhist Doctrine (p. 238-263)
### 17. Schools of Buddhist Practice (p. 264-289)

## Traditional Korea
### 25. Origins of Korean Culture (p. 485-490)
#### The Foundation Myth
##### Tangun (p. 487-488)
[《三國遺事．紀異卷第一》](https://zh.wikisource.org/wiki/%E4%B8%89%E5%9C%8B%E9%81%BA%E4%BA%8B/%E5%8D%B7%E7%AC%AC%E4%B8%80)

《魏書》云：乃往二千載有壇君王儉。立都阿斯達〈經云無葉山。亦云白岳。在白州地。或云在開城東。今白岳宮是〉開國號朝鮮。與高同時。《古記》云：昔，有桓因〈謂帝釋也〉庶子桓雄，數意天下，貪求人世。父知子意，下視三危太伯可以弘益人間，乃授天符印三箇，遣往理之。雄率徒三千，降於太伯山頂〈即太伯今妙香山〉神壇樹下，謂之神市，是謂桓雄天王也。將風伯雨師雲師，而主穀主命主病主刑主善惡。凡主人間三百六十餘事，在世理化。時，有一熊一虎，同穴而居，常祈于神雄。願化為人。時神遺靈艾一炷。蒜二十枚曰。爾輩食之。不見日光百日。便得人形。熊虎得而食之。忌三七日。熊得女身。虎不能忌。而不得人身。熊女者無與為婚。故每於壇樹下咒願有孕。雄乃假化而婚之。孕生子。號曰壇君王儉。

#### Korea in the Chinese Dynastic Histories
##### Koguryŏ (p. 489-490)
[《三國志．魏書三十．烏丸鮮卑東夷傳》](https://zh.wikisource.org/wiki/%E4%B8%89%E5%9C%8B%E5%BF%97/%E5%8D%B730#%E9%AB%98%E5%8F%A5%E9%BA%97)

高句麗在遼東之東千里，南與朝鮮、濊貊，東與沃沮，北與夫餘接。都於丸都之下，方可二千里，戶三萬。多大山深谷，無原澤。隨山谷以爲居，食澗水。無良田，雖力佃作，不足以實口腹。其俗節食，好治宮室，於所居之左右立大屋，祭鬼神，又祀靈星、社稷。其人性凶急，善寇鈔。其國有王，其官有相加、對盧、沛者、古雛加、主簿、優台丞、使者、皁衣先人，尊卑各有等級。東夷舊語以爲夫餘別種，言語諸事，多與夫餘同，其性氣衣服有異。本有五族，有涓奴部、絕奴部、順奴部、灌奴部、桂婁部。本涓奴部爲王，稍微弱，今桂婁部代之。漢時賜鼓吹技人，常從玄菟郡受朝服衣幘，高句麗令主其名籍。後稍驕恣，不復詣郡，於東界築小城，置朝服衣幘其中，歲時來取之，今胡猶名此城爲幘溝漊。溝漊者，句麗名城也。其置官，有對盧則不置沛者，有沛者則不置對盧。王之宗族，其大加皆稱古雛加。涓奴部本國主，今雖不爲王，適統大人，得稱古雛加，亦得立宗廟，祠靈星、社稷。絕奴部世與王婚，加古雛之號。諸大加亦自置使者、皁衣先人，名皆達於王，如卿大夫之家臣，會同坐起，不得與王家使者、皁衣先人同列。其國中大家不佃作，坐食者萬餘口，下戶遠擔米糧魚鹽供給之。其民喜歌舞，國中邑落，暮夜男女群聚，相就歌戲。無大倉庫，家家自有小倉，名之爲桴京。其人絜清自喜，喜藏釀。跪拜申一腳，與夫餘異，行步皆走。以十月祭天，國中大會，名曰東盟。其公會，衣服皆錦繡金銀以自飾。大加主簿頭著幘，如幘而無餘，其小加著折風，形如弁。其國東有大穴，名隧穴，十月國中大會，迎隧神還于國東上祭之，置木隧於神坐。無牢獄，有罪諸加評議，便殺之，沒入妻子爲奴婢。其俗作婚姻，言語已定，女家作小屋於大屋後，名婿屋，婿暮至女家戶外，自名跪拜，乞得就女宿，如是者再三，女父母乃聽使就小屋中宿，傍頓錢帛，至生子已長大，乃將婦歸家。其俗淫。男女已嫁娶，便稍作送終之衣。厚葬，金銀財幣，盡於送死，積石爲封，列種松柏。

### 26. The Rise of the Three Kingdoms (p. 491-496)
##### King Chinhŭng’s Monument at Maun Pass (p. 492-493)
《摩雲嶺眞興王巡狩碑》 [Text](https://kampokan.com/kp/wp-content/uploads/2023/03/bulletin-of-kampo-museum-17-tanaka.pdf) [Punctuation](https://www.sohu.com/a/615335678_121124715)

夫純風不扇，則世道乖眞；旨化不敷，則耶爲交競，是以帝王建号，莫不脩巳以安百姓。然朕歴數當躬，仰紹太祖之基，纂承王位，兢身自愼，恐違乾道。又蒙天恩，開示運記，冥感神祇，應符合娉。因斯四方託境，廣獲民土，隣國誓信，和使交通。府自惟忖撫育，新古黎庶，猶謂道化不周，恩施未有。於是歳次戊子秋八月，巡狩管境，訪採民心，以欲勞賚。如有忠信精誠、才超察厲、勇敵强戰、爲國盡節有功之徒，可加賞爵□，以章勳勞。

#### Political Thought
##### Ch’ang Chori (p. 494)
[《三國史記．列傳第九》](https://zh.wikisource.org/wiki/%E4%B8%89%E5%9C%8B%E5%8F%B2%E8%A8%98/%E5%8D%B749#%E5%80%89%E5%8A%A9%E5%88%A9)

倉助利，高勾麗人也。烽上王時，為國相。時慕容廆為邉患，王謂羣臣曰：「慕容氏兵強，屢犯我疆埸，為之奈何？」倉助利對曰：「北部大兄高奴子賢且勇，大王若欲禦寇安民，非高奴子無可用者。」王以為新城太守，慕容廆不復來。九年秋八月，王發國內丁男年十五已上，修理宮室。民乏於食，困於役，因之以流亡。倉助利諫曰：「天災荐至，年穀不登，黎民失所，壯者流離四方，老幼轉乎溝壑，此誠畏天憂民，恐懼修省之時也。大王曾是不思，驅飢餓之人，困木石之役，甚乖為民父母之意。而況比隣有強梗之敵，若乗吾弊以來，其如社稷生民何？願大王熟計之。」王慍曰：「君者，百姓之所瞻望也。宮室不壯麗，無以示威重。今相國蓋欲謗寡人，以干百姓之譽也。」助利曰：「君不恤民，非仁也；臣不諫君，非忠也。臣既承乏國相，不敢不言，豈敢干譽乎？」王笑曰：「國相欲為百姓死耶？冀無後言。」助利知王之不悛，退與羣臣謀廢之。王知不免，自縊。

#### Social Structure
##### King Hŭngdŏk’s Edict on Clothing, Carts, and Housing (p. 495)
[《三國史記．雜志第二》](https://zh.wikisource.org/wiki/%E4%B8%89%E5%9C%8B%E5%8F%B2%E8%A8%98/%E5%8D%B749#%E5%80%89%E5%8A%A9%E5%88%A9)

人有上下，位有尊卑，名例不同，衣服亦異，俗漸澆薄，民競奢華，只尙異物之珍寄，却嫌土産之鄙野，禮數失於逼僭，風俗至於陵夷，敢率舊章，以申明命，苟或故犯，國有常刑。

##### Sŏl Kyedu (p. 496)
[《三國史記．列傳第七》](https://zh.wikisource.org/wiki/%E4%B8%89%E5%9C%8B%E5%8F%B2%E8%A8%98/%E5%8D%B747#%E8%96%9B%E7%BD%BD%E9%A0%AD)

薛〈一本作薩。〉罽頭，亦新羅衣冠子孫也。嘗與親友四人，同會燕飲，各言其志。罽頭曰：「新羅用人論骨品，苟非其族，雖有鴻才傑功，不能踰越。我願西遊中華國，奮不世之略，立非常之功，自致榮路，備簪紳劒佩，出入天子之側，足矣。」武德四年辛巳，潛隨海舶入唐。

### 27. The Introduction of Buddhism (p. 497-507)
#### Paekche Buddhism
##### Kyŏmik and the Disciplinary School (p. 499)
[《朝鮮佛教通史》](https://cbetaonline.dila.edu.tw/zh/B0170)

百濟聖王四年丙午。沙門謙益。矢心求律。航海以轉至中印度常伽那大律寺。學梵文五載。洞曉竺語。深攻律部。莊嚴戒體。與梵僧倍達多三藏。齎梵本阿曇藏五部律文歸國。百濟王。以羽葆皷吹。郊迎。安于興輪寺。召國內名釋二十八人。與謙益法師。譯律部七十二卷。是為百濟律宗之鼻祖也。於是。曇旭惠仁兩法師。著律䟽三十六卷。獻于王。王作毘曇新律序。奉藏于台耀殿。將欲剞劂廣佈。未遑而薨。

##### Hyŏngwang and the _Lotus Scripture_ (p. 500-501)
[《宋高僧傳．感通篇第六之一》](https://cbetaonline.dila.edu.tw/zh/T50n2061_p0820c13)

釋玄光者，海東熊州人也。少而頴悟，頓厭俗塵，決求名師，專修梵行。迨夫成長，願越滄溟，求中土禪法。於是觀光陳國，利往衡山，見思大和尚，開物成化，神解相參。思師察其所由，密授《法華安樂行門》。光利若神錐，無堅不犯；新猶劫貝，有染皆鮮。稟而奉行，勤而罔忒，俄證法華三昧，請求印可。思為證之：「汝之所證，真實不虛，善護念之，令法增長。汝還本土，施設善權，好負螟蛉，皆成蜾蠃。」光禮而垂泣，自爾返錫江南。屬本國舟艦附載，離岸時，則綵雲亂目，雅樂沸空，絳節霓旌，傳呼而至。空中聲云：「天帝召海東玄光禪師。」光拱手避讓，唯見青衣前導，少選入宮城，且非人間官府。羽衛之設也，無非鱗介，參雜鬼神。或曰：「今日天帝降龍王宮，請師說親證法門，吾曹水府，蒙師利益。」既登寶殿，次陟高臺，如問而談，略經七日。然後王躬送別，其船泛洋不進。光復登船，船人謂經半日而已。光歸熊州翁山，卓錫結茅，乃成梵剎。同聲相應，得法者蟄戶爰開；樂小迴心，慕羶者螘連倏至。其如升堂受莂者一人，入火光三昧一人，入水光三昧二人，互得其二種法門。從發者彰三昧名耳。其諸門生，譬如眾鳥附須彌山，皆同一色也。光末之滅，罔知攸往。南嶽祖構影堂，內圖二十八人，光居一焉。天台國清寺祖堂亦然。

#### Silla Buddhism
##### Pŏbkong Declares Buddhism the National Faith (p. 501-503)
[《海東高僧傳》](https://cbetaonline.dila.edu.tw/zh/T2065)

釋法空．新羅第二十三法興王也。名原宗。智證王元子母延帝夫人。王身長七尺。寬厚愛人。乃神乃聖。彰信兆民。三年龍現楊井中。四年始置兵部。七年頒示律令。始制百官朱紫之秩。即位已來。每欲興佛法。群臣噪噪騰口舌。王難之。然念阿道之至願。乃召群臣問曰。聖祖味鄒與阿道。肇宣佛教。大功未集而崩。能仁妙化。遏而不行。朕甚痛焉。當大立伽藍重興像設。其克從先王之烈。其如卿等何。大臣恭謁等諫曰。近者年不登．民不安。加以隣兵犯境。師旅未息。奚暇勞民作役。作無用之屋哉。王㦖左右無信。歎曰．寡人以不德。叨承大寶。陰陽不序。黎民未安。故臣下逆而不從。誰能以妙法之術曉諭迷人者乎。久無應者。至十六年。奧有內史舍人朴厭髑(或云異次頓或云居次頓)年二十六。匪直也。人秉心塞淵。奮義見之勇。欲助洪願。密奏曰。陛下若欲興佛教。臣請偽傳王命於有司曰。王欲剏佛事。如此則群臣必諫。當即下勅曰。朕無此令。誰矯命耶。彼等當劾臣罪。若可其秦彼當服矣。王曰彼既頑傲。雖殺卿何服。曰大聖之教天神所奉。若斬小臣。當有天地之異。若果有變誰敢違傲。王曰本欲興[7]利除害。反賊忠臣。可無傷乎。曰殺身成仁。人臣大節。況佛日恒明。皇圖愈永。死之日猶生之年也。王大加嗟賞曰。汝是布衣。意懷錦繡。乃與厭髑。深結洪誓。遂傳宣曰。剏寺於天鏡林。執事者奉勅興功。延臣果面。折逆諍。王曰朕不出令。髑乃昌言。臣固為之。若行此法舉國泰安。苟有益於經濟。雖矯國令何罪。於是大會群臣問之。僉曰今見僧徒。童頭毀服。議論奇詭。而非常道。若忽從之恐有後悔。臣等雖死罪不敢奉詔。髑奮曰。今群臣之言非也。夫有非常之人。而後有非常之事。吾聞佛教淵奧。不可不行。且燕雀焉知鴻鵠之志哉。王曰眾人之言。牢不可破。汝獨異言。不能兩從。遂下吏將誅。髑告天誓曰。我為法就刑。庶興義利。佛若有神。吾死當有異事。及斬其頭。飛至金剛山頂落焉。白乳從斷處湧出。高數十丈。日色昏黑。天雨妙花。地大震動君臣士庶。咸皆上畏天變。下慟舍人重法隕命。相向舉哀而哭。遂奉遺體營葬金剛山禮也。于時君臣盟曰。自今而後。奉佛歸僧。有渝此盟。明神殛之。君子曰。大聖應千百年之運。仁發於祥。義動於瑞。莫不應乎天地亙乎日月動乎鬼神。而況於人乎。夫其自信於道則天地不得為不應然功貴成而業貴廣也。故苟有大賴。則輕泰山於鴻毛。壯哉。得其死所矣。是年下令禁殺生(按國史及古諸傳商量而述)。二十一年伐木天鏡林。欲立精舍。掃地得柱礎．石龕及階陛。果是往昔招提舊基。梁棟之用皆出此林。工既告畢。王遜位為僧。改名法空。念三衣瓦鉢。志行高遠。慧悲一切。因名其寺。曰大王興輪寺。以大王所住故也。此新羅剏寺之始。王妃亦奉佛為比丘尼。住永興寺焉。自此啟興大事故。王之諡曰法興。非虛美也。厥後每丁厭髑忌旦。設會於興輪寺。以追其遠及大王宗時。

#### Maitreya and Esoteric Buddhism
##### Maitreya’s Incarnation as a _Hwarang_ (p. 504-506)
[《三國遺事．塔像第四》](https://zh.wikisource.org/wiki/%E4%B8%89%E5%9C%8B%E9%81%BA%E4%BA%8B/%E5%8D%B7%E7%AC%AC%E4%B8%89#%E5%BD%8C%E5%8B%92%E4%BB%99%E8%8A%B1_%E6%9C%AB%E5%B0%B8%E9%83%8E_%E7%9C%9F%E6%85%88%E5%B8%AB)

第二十四真興王。姓金氏。名彡夌宗一作深夌宗。以梁大同六年庚申即位。慕伯父法興之志。一心奉佛。廣興佛寺。度人為僧尼。又天性風味多尚神仙。擇人家娘子美豔者。捧為原花要。聚徒選士。教之以孝悌忠信。亦理國之大要也。乃取南毛娘峧貞娘兩花。聚徒三四百人。峧貞者嫉妒毛娘。多置酒飲毛娘。至醉潛舁去北川中。舉石埋殺之。其徒罔知去處。悲泣而散。有人知其謀者。作歌誘街巷小童唱於街。其徒聞之。尋得其尸於北川中。乃殺峧貞娘。於是大王下令。廢原花累年。王又念欲興邦國須先風月道。更下令選良家男子有德行者。改為花娘。始奉薛原郎為國仙。此花郎國仙之始。故豎碑於溟州。自此使人悛惡更善。上敬下順。五常六藝。三師六正。廣行於代（國史。真智王大建八年庚申始奉花郎。恐史傳乃誤）及真智王代。有興輪寺僧真慈（一作貞慈也）每就堂主彌勒像前發原誓言。願我大聖化作花郎。出現於世。我常親近睟容。奉以□周旋。其誠懇至禱之情。日盆彌篤。一夕夢有僧。謂曰：汝往熊川（今公州）水源寺。得見彌勒仙花也。慈覺而驚喜。尋其寺行十日程。一步一禮。及到其寺。門外有一郎。儂纖不爽。盼倩而迎。引入小門。邀致賓軒。慈且升且揖曰：郎君素昧平昔。何見待殷勤如此。郎曰：我亦京師人也。見師高蹈遠屆。勞來之爾。俄而出門。不知所在。慈謂偶爾。不甚異之。但與寺僧敘曩昔之夢興來之之意。且曰：暫寓下榻。欲待彌勒仙花何如。寺僧欺其情蕩然。而見其懃恪。乃曰：此去南鄰有千山。自古賢哲寓止。多有冥感。盍歸彼居。慈從之至於山下。山靈變老人出迎曰：到此奚為。答曰：願見彌勒仙花爾。老人曰：向於水源寺之門外。已見彌勒仙花。更來何求。慈聞即驚汗。驟還本寺。居月餘。真智王聞之。徵詔問其由。曰郎既自稱京師人。聖不虛言。盍覓城中乎。慈奉宸旨會徒眾。遍於閭閻間物色求之。有一小郎子。斷紅齊具。眉彩秀麗。靈妙寺之東北路傍樹下婆娑而遊。慈迓之驚曰：此彌勒仙花也。乃就而問曰：郎家何在。願聞芳氏。郎答曰：我名未尸。兒孩時爺孃俱沒。未知何姓。於是肩輿而入見於王。王敬愛之。奉為國仙。其和睦子弟。禮義風教。不類於常。風流耀世幾七年。忽亡所在。慈哀壞殆甚。然飲沐慈澤。昵承清化。能自悔改。精修為道。晚年亦不知所終。說者曰：未與彌聲相近。尸與力形相類。乃託其近似而相謎也。大聖不獨感慈之誠款也。抑有緣于茲土。故比比示現焉。至今國人稱神仙曰彌勒仙花。凡有媒係於人者曰未尸。皆慈氏之遺風也。

#### The _Hwarang_
##### Origins of the Hwarang (p. 507)
[《三國史記．新羅本紀第四》](https://zh.wikisource.org/wiki/%E4%B8%89%E5%9C%8B%E5%8F%B2%E8%A8%98/%E5%8D%B704#%E7%9C%9E%E8%88%88%E7%8E%8B)

三十七年春，始奉源花。初，君臣病無以知人，欲使類聚，遊，以觀其行義，然後擧而用之。遂簡美女二人，一曰南毛，一曰俊貞，聚徒三百餘人。二女爭娟相妬，俊貞引南毛於私第，强勸酒，至醉，曳而投河水，以殺之。俊貞伏誅，徒人失和罷散。其後，更取美貌男子，粧飾之，名花郞以奉之。徒衆雲集，或相磨以道義，或相悅以歌樂，遊娛山水，無遠不至。因此知其人邪正，擇其善者，薦之於朝。故金大問『花郞世記』曰：「賢佐忠臣，從此而秀，良將勇卒，由是而生。」


### 28. Consolidation of the State (p. 508-514)

### 29. The Rise of Buddhism (p. 515-527)
### 30. Local Clans and the Rise of the Meditation School (p. 528-533)
### 31. Early Koryŏ Political Structure (p. 534-539)
### 32. Military Rule and Late Koryŏ Reform (p. 540-549)
### 33. Buddhism: The Ch’ŏnt’ae and Chogye Schools (p. 550-557)

## Traditional Japan
### 41. The Earliest Records of Japan (p. 621-629)
### 42. Early Shinto (p. 630-639)
### 43. Prince Shōtoku and His Constitution (p. 640-655)
### 44. Chinese Thought and Institutions in Early Japan (p. 656-671)
### 45. Nara Buddhism (p. 672-683)
### 46. Saichō and Mount Hiei (p. 684-697)
### 47. Kūkai and Esoteric Buddhism (p. 698-718)
### 48. Amida, the Pure Land, and the Response of the Old Buddhism to the New (p. 719-736)
### 49. New Views of History (p. 737-753)
### 50. The Way of the Warrior (p. 754-772)
### 51. Nichiren: The Sun and the Lotus (p. 773-781)
### 52. Zen Buddhism (p. 782-800)
### 53. Shinto in Medieval Japan (p. 801-814)
### 54. The Vocabulary of Japanese Aesthetics (p. 815-823)
